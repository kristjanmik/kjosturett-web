**Loftslagsaðgerðir verða að vera róttækar, tryggja þarf réttlát umskipti og styðja þarf við þróun kolefnishlutlauss hringrásarhagkerfis.**

1.	Vinstri græn vilja að Ísland sé leiðandi í loftslagsmálum og færi fram frekari lausnir og tali skýrt á alþjóðavettvangi.
2.	Allar loftslagsaðgerðir skulu byggja á stoðum sjálfbærni, náttúru, vísindalegrar þekkingar og samfélags þar sem réttlát umskipti eru tryggð.
3.	Draga þarf verulega úr allri losun sem á sér stað á Íslandi óháð hvaðan hún kemur og neysludrifinni losun Íslands.
4.	Landnotkun þarf að vera sjálfbær og endurheimt vistkerfa með verndun líffræðilegrar fjölbreytni og upptöku kolefnis skal að vera leiðaljós í landnýtingarstefnu Íslands.
5.	Markmiðum um kolefnishlutlaust og jarðefnaeldsneytislaust Ísland þarf að ná í síðasta lagi árið 2040 og viljum við skilgreina kolefnishlutleysi með skýrari hætti og setja sterka loftslagsstefnu fyrir Ísland eins og Loftslagsráð hefur kallað eftir.
6.	Standa þarf vörð um rétt fólks og frjálsra félagasamtala til að sækja stórfyrirtæki til ábyrgðar vegna afleiðinga sem þau valda á líf og heilsu fólks vegna mengunar.
7.	Leggja skal áherslu á vernd og sérstöðu íslenskrar náttúru og líffræðilegrar og jarðfræðilegrar fjölbreytni hennar.
8.	Aðgangur almennings að náttúru er lýðheilsumál sem ber að tryggja. Stórauka þarf vernd og endurheimt vistkerfa og votlendis með auknum grænum hvötum og breytingu á styrkjakerfi landbúnaðarins.
9.	Loftslagsvænn landbúnaður þarf að verða eftirsóknarverðari og hagkvæmari valkostur sem styður við bætt kjör bænda.
10.	Banna skal veiðar á hvölum og öðrum sjávarspendýrum í íslenskri lögsögu í samræmi við vilja og ákall almennings.
11.	Stuðla skal að hringrásarhagkerfi sem nýtir allar auðlindir með sjálfbærum hætti, dregur úr myndun úrgangs, minnkar sóun, eykur endurnotkun, endurvinnslu og lágmarkar urðun. Fyrirtæki bera höfuðábyrgð á að lágmarka umhverfisáhrif sín.
12.	Gera ætti grænþvott refsiverðan að lögum og draga þarf úr losun vegna framleiðslu og neyslu á vörum og styðja enn frekar við nýsköpun og tæknilausnir í baráttunni við loftslagsvána, svo sem vegna kolefnisföngunar og förgunar.

**Mikilvægt er að loftslagsmál og réttur fólks til heilnæms umhverfis fléttist inn í alla pólitíska stefnumótun.**
Kosningaáherslur Vinstri grænna: [https://x24.vg.is/kosningaaherslur-vg/](https://x24.vg.is/kosningaaherslur-vg/)
Stefna Vinstri grænna í loftslagsmálum, loftslagsvá og náttúra: [https://vg.is/stefna/loftslagsva-og-nattura/](https://vg.is/stefna/loftslagsva-og-nattura/) 
