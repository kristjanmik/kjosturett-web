**Vinstri græn telja að greiður aðgangur að heilbrigðisþjónustu sé meðal grundvallarréttinda einstaklinga og hagur samfélagsins í heild. Þjónustan skal miða að bættum lífsgæðum óháð efnahag, búsetu eða aðstæðum og vera fjármögnuð með skattfé og starfrækt á opinberum grunni. Einkarekstur í ágóðaskyni á ekki heima í heilbrigðisþjónustu.**
- Efla þarf opinbera heilbrigðiskerfið, stytta biðlista og auka geðheilbrigðisþjónustu. Mikilvægt er að auka áhrif notenda á þjónustuna.
- VG hafnar einkavæðingu í heilbrigðiskerfinu.
- Halda þarf áfram að efla þjónustu við eldra fólk og samþætta heilbrigðis- og félagsþjónustu í gegnum verkefnið Gott að eldast.
- Tryggja þarf heilbrigðisþjónustu og aðgengi að lyfjum í heimabyggð. Efla þarf heilsugæslu um allt land í að sinna grunnheilbrigðisþjónustu við íbúa með áherslu á þverfaglega þjónustu og aðgengi að öruggri fæðingarþjónustu.
- Tryggjum að þolendur heimilisofbeldis fái greiða og samræmda þjónustu í öllu heilbrigðiskerfinu.
- Gott aðgengi að heilnæmu umhverfi er lýðheilsumál. Lýðheilsa og forvarnir skipa mikilvægan sess í heilbrigðu samfélagi.
- Heilbrigðisútgjöld eiga að lækka sem hlutfall af tekjum heimila og sjúklingagjöld afnumin. 
- Lækka þarf lyfjakostnað sjúklinga með hagkvæmari innkaupum og lyf fyrir börn og ungmenni skulu vera endurgjaldslaus.
- Nýjan Landspítala skal efla sem háskólasjúkrahús sem sinnir kennslu og öflugum vísindarannsóknum. Skýra þarf hlutverk spítalans gagnvart landsbyggðinni og fjárveitingar þurfa að taka tillit þess.
- Hvetja skal til náms í heilbrigðisgreinum með því að bæta vinnuaðstöðu og kjör heilbrigðisstarfsfólks og leita leiða til að sporna við brotthvarfi starfsfólks úr heilbrigðisþjónustu.
- Afnema þarf biðlista eftir greiningum og þjónustu við börn.
- Þörf er á markvissri stefnu í áfengis-, tóbaks- og vímuvarnarmálum og festa hana í sessi í lögum og reglugerðum.
- Úrræði skaðaminnkunar og almenn heilsuvernd fyrir fólk í neyslu eiga að vera aðgengileg sem og aðgengi að meðferða – og stuðningsrúrræðum um allt land.

Kosningaáherslur Vinstri grænna: [https://x24.vg.is/kosningaaherslur-vg/](https://x24.vg.is/kosningaaherslur-vg/)
Stefna Vinstri grænna í velferðarmálum: [https://vg.is/stefna/velferdarstefna/](https://vg.is/stefna/velferdarstefna/)
