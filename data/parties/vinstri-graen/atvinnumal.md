**Markmið VG í atvinnumálum er að umbreyta atvinnulífinu í átt að sjálfbærni og stuðla að fjölbreyttri og félagslega réttlátri atvinnuuppbyggingu um land allt, sem borgi góð laun sem duga til að fólk geti lifað með reisn.**
- Grunnatvinnuvegir eiga að byggja á sjálfbærri nýtingu auðlinda og samfélagslegri ábyrgð í takt við loftslagsaðgerðir. Stuðla skal að því að fyrirtæki innleiði skýr, mælanleg viðmið sem tryggja umhverfis-og náttúruvernd, kolefnishlutleysi og jákvæð áhrif á nærsamfélagið.
- Atvinnulífið á að þróast í átt að sjálfbærni með áherslu á græn störf, skapandi greinar, sjálfbæra þróun og hringrásarhagkerfið. Opinbert fé skal styðja við græn verkefni og samfélagslega ábyrg fyrirtæki. 
- Stefnt skal að kolefnishlutleysi innan atvinnulífsins með því að draga úr losun, hvetja til orkuskipta og virkja betur sköpunarkraftinn
-  Áhersla skal lögð á tæknimenntun, rannsóknir og þróunarstarf svo Ísland verði í fararbroddi í nýsköpun og tækni framförum til framtíðar.
- Til að tryggja fjölbreytt atvinnulíf um allt land þarf að bæta innviði svo sem samgöngur, háhraðanettengingar, menntunartækifæri og aðra grunnþjónustu.
- Fjölga skal opinberum störfum um land allt með tilliti til byggðajafnréttis og skapa staðbundin störf.
- Menningar- og listgreinar eru mikilvægar stoðir fjölbreytts atvinnulífs. Leggja skal áherslu á að styrkja stöðu Íslands í þessum greinum og styðja við menntastofnanir og rannsóknarverkefni sem miða að nýsköpun og þróun í hugverkagreinum.
- Umbætur verði gerðar á byggða- og atvinnukerfum ásamt því að tryggt sé að strandveiðar skiptist á réttlátan hátt milli byggða landsins. 
- Tryggt verði að nýtt stuðningskerfi landbúnaðar virki fyrir bændur og fjárfestingarstyrkir og styrkir til nýliða verði auknir.
- Þau sem fá heimildir til að nýta auðlindir landsins verða að greiða stærri hluta af ágóðanum í sameiginlega sjóði. Gagnsæi um eignatengsl í sjávarútvegi verði eflt samhliða því að veiðigjöld á stórútgerðina séu hækkuð.
-  Umfangsmikil áætlun um endurmenntun og hæfniuppbyggingu skal til að tryggja öllum jöfn tækifæri til að þróa nýja hæfni í breyttu atvinnulífi vegna áhrifa tæknivæðingar og sjálfvirknivæðingar.
- Tími með okkar nánustu er ein af undirstöðum vellíðunar. Höldum áfram að vinna að því að stytting vinnuvikunnar nái til allra og bætum samspil atvinnuþátttöku og fjölskyldulífs.
  
Kosningaáherslur Vinstri grænna: [https://x24.vg.is/kosningaaherslur-vg/](https://x24.vg.is/kosningaaherslur-vg/) 
Stefna Vinstri grænna í atvinnumálum [https://vg.is/stefna/atvinnumal/](https://vg.is/stefna/atvinnumal/)
