**VG stendur vörð um ósnortna náttúru. Þau sem nýta auðlindir í þjóðareign, hvort sem það er land, orka, sjávarauðlindin eða annað, eiga að greiða sanngjarnt gjald af þeirri nýtingu.**
- Alþingi þarf að tryggja auðlindaákvæði í stjórnarskrá ásamt skýru ákvæði um umhverfis- og náttúruvernd.
- Festa þarf mengunarbótaregluna betur í sessi.
- Banna þarf olíuleit og -vinnslu innan lögsögu Íslands og vinna áfram að banni við flutningi og bruna svartolíu á Norðurslóðum.
- Ísland getur náð einstökum árangri í náttúruvernd á alþjóðavísu með því að vernda óbyggð víðerni. Stefna ber að verndun a.m.k. 30% lands og hafsvæða fyrir árið 2030.Til þess þarf m.a. að efla þarf stjórnsýslu náttúruverndarmála og landvörslu.
- Stofna ber þjóðgarð á miðhálendi Íslands og á Vestfjörðum. Slíkir þjóðgarðar eru mikilvægir einkum til að tryggja vernd jarðfræðilegrar og líffræðilegrar fjölbreytni.
- Endurskoða þarf löggjöfina um rammaáætlun með náttúru- og minjavernd að leiðarljósi, alþjóðlegar skuldbindingar um líffræðilega fjölbreytni og landslagsheildir og byggja jafnframt á mati á framkvæmd gildandi löggjafar í samráði við hagaðila og sérfræðinga.
- Endurskoða þarf stærðarviðmið virkjanaframkvæmda þar sem megavött eru ómarktækur mælikvarði á umhverfisáhrif og halda þarf áfram vinnu við endurskoðun á regluverki vegna vindorku.
- Almenningur, sér í lagi ungt fólk, á að hafa beina aðkomu að ákvörðunum um umhverfis- og auðlindamál og tryggja þarf réttarstöðu náttúruverndarsamtaka samkvæmt Árósarsamningnum. 
- Koma þarf á heildstæðri lagaumgjörð um lagareldi, fjölga friðuðum svæðum, þ.m.t. Í Eyjafirði, Seyðisfirði og Öxarfirði, setja inn hvata til umhverfisvænni framleiðslu og tímasetja útfösun á eldi í opnum sjókvíum. 
- Bændur eru vörslumenn landsins. Styrkja þarf möguleika þeirra til að byggja afkomu sína á náttúruvernd, t.a.m. með varðveislu og endurheimt landgæða og umsjón friðaðra svæða.
- Landnýtingarstefna Íslands á að byggjast á sjálfbærri nýtingu þar sem vernd og endurheimt vistkerfa spilar stórt hlutverk, þ.m.t. skóglendis og kjarrlendis, mólendis og votlendis.

**Ísland á að vera í forystu um róttækar, raunhæfar og réttlátar aðgerðir í umhverfismálum á alþjóðavettvangi.Náttúran er friðhelg og skal alltaf njóta vafans!**
Kosningaáherslur Vinstri grænna: [https://x24.vg.is/kosningaaherslur-vg/](https://x24.vg.is/kosningaaherslur-vg/)
Stefna Vinstri grænna um loftslagsvá og náttúru: [https://vg.is/stefna/loftslagsva-og-nattura/](https://vg.is/stefna/loftslagsva-og-nattura/)
 
