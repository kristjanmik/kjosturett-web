**Vinstri græn telja að skattar eigi að þjóna markmiðum um öflugt velferðarsamfélag og aukinn jöfnuð. Framsækið skattkerfið á að færa fjármuni til þeirra sem þurfa frá þeim sem geta. Velferðarsamfélag byggir á því að sanngjarnir skattar fjármagni öflug heilbrigðis- og menntakerfi og öryggisnet sem grípa þau sem hrasa.**
- Fjármagnstekjuskattur á að vera þrepaskiptur þannig að stóreignafólk greiði hærra hlutfall heldur en venjulegt fólk af hóflegum sparnaði. 
- Hin efna- og eignameiri leggi meira af mörkum. 
- Framfærsla eldra fólks og fólks á örorkulífeyri á aldrei að vera lægri en lágmarkslaun.
- Innleiða skal hóflegan auðlegðarskatt á eignir ríkasta eina prósentsins, að undanskildu íbúðarhúsnæði.
- Tryggja þarf aukið jafnræði með því að loka leiðum til að fela tekjur og einkaneyslu í einkahlutafélögum.
- Stórauka þarf skatteftirlit en skattaundanskot hafa verið metin yfir100 milljarðar á hverju ári. 
- Skattkerfið þarf sífellt að vera til skoðunar og í víðtæku samráði stjórnvalda við aðila vinnumarkaðarins og ýmis heildarsamtök.
- Tilfærslukerfin þurfa að tryggja að fólk með lægri laun geti lifað með reisn. Persónuafsláttur á að nýtast lág- og millitekjuhópum sem best og fylgja þróun verðlags..
- Hækka þarf veiðigjöld á stórútgerðina.
- Grænar skattaívilnanir geta nýst til að ná markmiðum í umhverfismálum. Nýfjárfestingar eiga að uppfylla loftslagsmarkmið og ekki skulu gerðir frekari ívilnandi fjárfestingasamningar um mengandi starfsemi. Skattaívilnunum ætti að beita til að flýta fyrir orkuskiptum í samgöngum sem og til matvælaframleiðslu sem uppfyllir loftslags- og sjálfbærnimarkmið.
- Ísland á að leggja sitt lóð á vogarskálar í alþjóðlegri viðleitni til að koma böndum á fjölþjóðafyrirtæki og auðhringa sem koma sér undan eðlilegum skattgreiðslum og taka þátt í samstarfi um upplýsingaskipti og aukið gagnsæi í skattamálum.

**Skattamál eru réttlætismál. Jöfnuður næst aðeins með réttlátri skattbyrði.**
Kosningaáherslur Vinstri grænna: [https://x24.vg.is/kosningaaherslur-vg/](https://x24.vg.is/kosningaaherslur-vg/)
Stefna Vinstri grænna í efnahagsmálum: [https://vg.is/stefna/efnahagsmal/](https://vg.is/stefna/efnahagsmal/)
