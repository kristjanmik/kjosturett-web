**Vinstrihreyfingin – grænt framboð telur að fjölbreytileiki sé styrkur hvers samfélags og að íslenskt samfélag eigi taka þeim fagnandi sem hingað koma óháð uppruna þeirra eða þeim forsendum sem dvölin byggir á. Vinna þarf að markvissri inngildingu í samfélaginu og valdeflingu jaðarsettra hópa.**
- Öllum innflytjendum þarf að vera tryggð íslenskukennsla þeim að kostnaðarlausu, á vinnutíma og án launataps. Einstaklingar skulu ekki líða fyrir tungumálakunnáttu sína og uppruna í samskiptum við stjórnvöld og stofnanir. Mikilvægt er að auðvelt aðgengi sé að upplýsingum, túlkun, þjónustu og ráðgjöf, réttindi og skyldur að frumkvæði stjórnvalda. Konur af erlendum uppruna eru oft útsettari fyrir kerfisbundinni mismunun og ofbeldi og skal sérstaklega gætt að réttindum þeirra í allri upplýsingagjöf, stefnumótun og opinberri þjónustu.
- Endurskoða verður skipulag og vinnubrögð Útlendingastofnunar þannig að starfsemi stofnunarinnar taki fullt tillit til Barnasáttmála Sameinuðu þjóðanna, Samnings Sameinuðu þjóðanna um réttindi fatlaðs fólks og annarra alþjóðlegra mannréttindasamninga. 
- Við eigum að taka vel á móti fólki á flótta og umsækjendum um alþjóðlega vernd. Skilvirkni kerfisins á aldrei að vera á kostnað mannúðar- og réttlætissjónarmiða, og afgreiðsla umsókna á að vera skjót og fagleg. Ef aldur barns er á reiki skal barnið ætíð njóta vafans. Sé nauðsynlegt að leggja mat á aldur barns skal gera það með heildstæðu mati og aldrei skal notast við aldursgreiningar á tönnum. 
- Mikilvægt er að taka undir ítrekaðar ábendingar Sameinuðu þjóðanna um heimild ríkja til að taka umsóknir til efnismeðferðar. Standa vörð um upphaflegan tilgang Dyflinnarsamstarfsins.
- Vinnumarkaðurinn þarf að meta þá menntun og reynslu innflytjenda og flóttafólks svo flest geti starfað við sitt fag, sjálfu sér og samfélaginu öllu til góða.
- Skapa þarf aðstæður svo innflytjendur hafi jafnan kost á að taka þátt í stjórnmálum.

**Fólk sem hingað leitar hefur sömu mannréttindi og aðrir í okkar samfélagi. Fordómar, hatur og tortryggni gagnvart innflytjendum eða útlendingum verða ekki liðnir á Íslandi.**
Kosningaáherslur Vinstri grænna: [https://x24.vg.is/kosningaaherslur-vg/](https://x24.vg.is/kosningaaherslur-vg/)
Stefna Vinstri grænna í málefnum innflytjenda og fólks á flótta: [https://vg.is/stefna/innflytjendur-og-folk-a-flotta/](https://vg.is/stefna/innflytjendur-og-folk-a-flotta/)
