**Vinstri græn telja að orkuauðlindir og orkuinnviðir eigi að vera í almannaeign og að greiða eigi auðlindagjald til þjóðarinnar fyrir notkun orkuauðlinda.**
- Greiða ber sanngjarnt gjald af nýtingu auðlinda í þjóðareign, hvort sem það er land, orka, vindur, sjávarauðlindin eða annað.
- Styrkja þarf flutningskerfi raforku þannig að allir landsmenn búi við gott aðgengi að raforku, fullnægjandi afhendingaröryggi, jafnan dreifingarkostnað og jafnt aðgengi til orkuskipta með það að markmiði að draga úr losun. Setja skal lög um ábyrgð orkufyrirtækja til að uppfylla orkuþörf fólksins í landinu. Stórnotendur skulu greiða tilhlýðilegt verð fyrir orkuna, kostnað við flutning og afhendingu. Lækka skal raforkukostnað innlendrar matvælaframleiðslu.
- Orkuvinnsla í almannaeigu á að fá forgang fram yfir orkuvinnslu á vegum einkafyrirtækja og draga verður úr eignarhaldi erlendra fyrirtækja í orkufyrirtækjum á Íslandi.
- Gæta þarf þess að íslenskum vistkerfum, óbyggðum víðernum, náttúruminjum og ásýnd landsins sé ekki fórnað að óþörfu í nafni grænnar orku. Bæta þarf nýtingu í virkjunum sem fyrir eru.
- Vinna skal gegn öllum hugmyndum varðandi orkusölu um sæstreng til annarra landa.
- Banna skal rafmyntargröft og takmarka nýja orkufreka starfsemi, s.s. gagnaver.
- Nýta skal orku til orkuskipta innanlands og flýta útfösun á jarðefnaeldsneyti með það markmið að draga úr losun gróðurhúsalofttegunda.
- Marka þarf stefnu hið fyrsta um nýtingu vindorku á landi og hafi í íslenskri lögsögu og setja þarf skýrar reglur um innheimtu auðlindagjalds af vindorkuvirkjunum sem renna á til samfélagsins alls. Vindorka skal áfram heyra undir rammaáætlun.
- Koma ætti í veg fyrir að erlendir aðilar fái að nýta vind til raforkuframleiðslu í hagnaðarskyni.
- Vindorkuver á landi eiga aðeins heima á þegar röskuðum svæðum með tengingu við orkuinnviði sem fyrir eru í almannaeigu.

**Náttúran er friðhelg og nýting hennar er undantekning ekki sjálfsögð regla.**
Kosningaáherslur Vinstri grænna: [https://x24.vg.is/kosningaaherslur-vg/](https://x24.vg.is/kosningaaherslur-vg/)
Stefna Vinstri grænna um orkumál: [https://vg.is/stefna/orkumal/](https://vg.is/stefna/orkumal/)

