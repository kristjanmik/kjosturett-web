Sjálfstæðisflokkurinn leggur áherslu á öruggt íbúðahúsnæði, hvort sem er til eignar eða leigu. Að hafa þak yfir höfuðið er ein af grunnþörfum mannsins og leggja ber áherslu á fjölbreytt og hagkvæm húsnæðisúrræði. Sjálfstæðisflokkurinn vill fjarlægja hindranir og auðvelda ungu fólki að eignast eigið húsnæði enn frekar, en einnig stuðla að virkum leigumarkaði eins og þekkist víðast hvar í nágrannalöndunum með hagkvæmum úrræðum. Þannig verður til valkostur og valfrelsi enda vill Sjálfstæðisflokkurinn tryggja frelsi einstaklingsins til að ákveða ráðstöfun sinna fjármuna. Lögð skal áhersla á að brjóta nýtt land með því að skylda sveitarfélög til að tryggja nægt framboð á lóðum í takt við fjölgun íbúa. Þá vill Sjálfstæðisflokkurinn víkka út vaxtarmörk höfuðborgarsvæðisins, breyta skipulagslögum og fella niður neitunarvald Reykjavíkurborgar. Með því að einfalda byggingarreglugerð og hækka endurgreiðslu virðisaukaskatts af vinnu á byggingarstað er unnt að lækka byggingarkostnað á nýju húsnæði. 

Að frumkvæði Sjálfstæðisflokksins var lögfest til 10 ára skattfrjáls ráðstöfun séreignasparnaðar vegna fyrstu íbúðakaupa. Sjálfstæðisflokkurinn vill að tímabundin heimild annarra til að ráðstafa séreignasparnaði inn á íbúðalán verði til frambúðar, samkvæmt sömu reglum og gilda um fyrstu kaup.

Byggingarkostnaður íbúðarhúsnæðis á Íslandi er mjög hár. Sú umgjörð sem yfirvöld hafa mótað fyrir byggingariðnaðinn er óskilvirk, tímafrek og dýr. Allar hindranir sem hamla því að framkvæmdaaðilar geti brugðist tímanlega við markaðsaðstæðum magna sveiflur, ýta undir óstöðugleika og auka þannig húsnæðiskostnað sem getur svo valdið ólgu á vinnumarkaði. Fasteignaverð hér á landi er hærra en það þyrfti að vera. Sjálfstæðisflokkurinn ætlar að leiða útgönguna út úr frumskógi reglugerða og hamlandi opinberra afskipta af byggingariðnaðinum.
