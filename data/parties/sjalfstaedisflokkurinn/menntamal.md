Leggja þarf grunn að jöfnum tækifærum allra til menntunar, það er forsenda framfara og velferðar. Þjóðir sem ná árangri í menntamálum búa við fleiri tækifæri og betri lífskjör. Sjálfstæðisflokkurinn boðar stórsókn og umbreytingu á menntakerfinu. 

Sjálfstæðisflokkurinn leggur áherslu á fjölbreytt og jöfn tækifæri til menntunar, og að auk opinbers rekstrar séu kostir einstaklingsframtaksins nýttir með öflugum sjálfstætt starfandi skólum og nýsköpun á sem flestum sviðum. Hið opinbera á að greiða það sama með hverjum nemanda, óháð rekstrarformi skólans sem hann sækir.

Skólastarfið þarf að miða meira að þörfum hvers og eins þannig að nemendur nái árangri á sínum forsendum. Sérstaklega þarf að huga að börnum með erlent móðurmál og drengjum, en þeir standa höllum fæti samkvæmt rannsóknum og alþjóðlegum samanburði. Grunnskólar eiga að leggja aukna áherslu á list- og verkgreinar til að búa nemendum betri grunn fyrir nám á þeim sviðum á framhaldsskólastigi. Taka ætti upp samræmd próf á ný og setja skýr markmið um betri árangur í PISA og læsi auk þess sem innleiða þarf nýja og gagnlegri aðalnámskrá, stórbætt námsgögn og nýsköpun með menntatækni og gervigreind.

Hér má lesa nánar um þær aðgerðir sem Sjálfstæðisflokkurinn hefur boðað í menntamálum: [https://xd.is/menntamal/](https://xd.is/menntamal/) 
