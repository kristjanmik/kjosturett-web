Forgangsmál Sjálfstæðisflokksins er og hefur verið að minnka verðbólgu og lækka vexti. Þær áherslur sem flokkurinn hefur sett á oddinn um sölu ríkiseigna og skynsamt aðhald eru þegar teknar að skila sér í stýrivaxtaákvörðunum Seðlabankans og eru jákvæðar horfur fyrir veturinn.

Sjálfstæðisflokkurinn er þeirrar skoðunar að viðskiptafrelsi, virk samkeppni og skilvirkt skattkerfi séu grundvallaratriði fyrir öflugt efnahagslíf. Flokkurinn vill einfalda ferlið við stofnun fyrirtækja og ráðningar í störf á Íslandi, hvetja til nýsköpunar og tryggja að ríkið auðveldi fremur en hindri frumkvöðlastarfsemi. Til að auka samkeppnishæfni vill Sjálfstæðisflokkurinn bæta regluumhverfið með hagsmuni almennings í fyrirrúmi og tryggja jafnræði í viðskiptum innan EES. Lítil og meðalstór fyrirtæki eru hornsteinar efnahagslífsins, og vill flokkurinn minnka regluverk og álögur til að styðja við einstaklinga í atvinnurekstri.

Sjálfstæðisflokkurinn vill framlengja heimild til ráðstöfunar séreignar inn á húsnæðislán, leyfa fjárfestingar í eigin eignasöfnum eins og hlutabréfum og veita skattafrádrátt fyrir slíkar fjárfestingar.  Afnema skal stimpilgjald fyrir fyrstu kaupendur og veita 150 þúsund króna árlegan skattaafslátt með hverju barni undir þriggja ára. Þá vill Sjálfstæðisflokkurinn leyfa foreldrum að færa allt að 2 milljónir króna af séreignarsparnaði inn á séreign barna skattfrjálst. Sjálfstæðisflokkurinn vill hækka frítekjumark fjármagnstekna í 500 þúsund krónur og miða efsta þrep skattkerfisins við tvöfaldar meðaltekjur.
