Mikilvægt er að Ísland innleiði hringrásarhagkerfi hratt til að breyta auðlindum úr úrgangi í verðmæti. Þótt Íslendingar hafi náð árangri í nýtingu sjávarafurða, er þörf á markvissum aðgerðum til að bæta úrgangsstjórnun á öðrum sviðum. Það krefst nýrrar hugsunar og betri úrgangsstjórnunar sem styður við nýsköpun og býður upp á heildstæðar lausnir.

Markvisst þarf að finna nýjar lausnir til að nýta úrgang, virkja íslenskt hugvit og skapa aukin verðmæti. Sérstaklega þarf að hætta að urða lífúrgang og nýta hann betur, til dæmis sem áburð. Við getum lært af árangri Sjávarklasans og stofnað hringrásarklasa til að efla þessa þróun. Mikilvægt er að loka ekki á nýjar lausnir varðandi úrgangsstjórnun, til dæmis með löngum samningum sem takmarka nýtingarmöguleika úrgangs og hindra verðmætasköpun. Opin og frjáls markaður með úrgang, þar sem besta lausnin fær hæsta verð, er æskilegur til að hvetja til nýsköpunar og betri nýtingar.

Náttúruvernd hefur alltaf verið hornsteinn í stefnu Sjálfstæðisflokksins og hefur fengið aukið vægi undanfarið. Vernd náttúrulegra landsvæða, bæði lífríkis og landslags, er mikilvæg til að tryggja líffræðilega fjölbreytni og vistkerfaþjónustu. Einnig er mikilvægt að við og komandi kynslóðir getum notið ósnortinnar náttúru, sem stuðlar að andlegri og líkamlegri vellíðan.

Flokkurinn hefur lagt áherslu á aukna aðkomu heimamanna við stjórnun þjóðgarða, sem hefur leitt til frumkvæðis um stofnun nýrra þjóðgarða á svæðum eins og Langanesi, Vestfjörðum, Dalabyggð og Þórsmörk. Þessi stefnubreyting er farsæl og stuðlar að sjálfbærri náttúruvernd til framtíðar.

Verndun náttúrunnar útilokar ekki nýtingu; innan friðlýstra svæða eru mörg dæmi um þetta. Mikilvægt er að standa vörð um frelsi landsmanna til að ferðast um landið og njóta náttúrunnar. Til að finna jafnvægið milli verndar og nýtingar þarf að stunda rannsóknir og eiga samtal við alla hagsmunaaðila. Samstarf stjórnvalda við landeigendur á viðkvæmum og fjölsóttum svæðum er lykillinn að árangri, eins og sýnt hefur verið í Fjaðrárgljúfri. Með sameiginlegu átaki getum við tryggt sjálfbæra nýtingu og vernd náttúrunnar fyrir komandi kynslóðir.
