Sjálfstæðisflokkurinn leggur áherslu á markaðshagkerfi, samkeppnishæft atvinnulíf og takmörkuð ríkisafskipti. Til að draga úr kolefnislosun telur Sjálfstæðisflokkurinn farsælast að nýta markaðslausnir og tækni í stað íþyngjandi boða og banna. Atvinnulífið ætti að hafa frelsi, sveigjanleika og hvata til að þróa og innleiða nýja tækni og aðferðir sem minnka kolefnislosun á hagkvæman hátt, með áherslu á lágkolefnishagkerfi.

Til að ná loftslagsmarkmiðum er nauðsynlegt að stórauka grænorkuframleiðslu. Krafa bæði hérlendis og erlendis er að einfalda ferla, eins og leyfisveitingar, og tryggja skilvirkni opinberra stofnana. Því hefur Sjálfstæðisflokkurinn unnið að einföldun leyfisveitingaferla og sameiningu stofnana til að auðvelda orkuskipti.

Helstu verkfæri ríkisins til að stuðla að lágkolefnishagkerfi eru:
- Skattalegir hvatar fyrir atvinnulífið sem leggja áherslu á græna tækni og minni losun.
- Virkjun markaðskerfa eins og viðskiptamarkaði með kolefniseiningar.
- Áhersla á nýsköpun í grænni tækni sem miðar að minni losun kolefnis.

Samvinna atvinnulífs og stjórnvalda er lykillinn að árangri í loftslagsmálum. Slík samvinna, ásamt einföldun regluverks og aukinni skilvirkni, tryggir að ákvarðanir byggist á bestu mögulegu upplýsingum og hvetur fyrirtæki til að taka frumkvæði í baráttunni gegn loftslagsbreytingum. Dæmi um slíkt samstarf er vegvísir um vistvæna mannvirkjagerð frá 2022, þar sem byggingariðnaðurinn setti sér markmið um 43% samdrátt í kolefnislosun bygginga fyrir árið 2030.

Undir stjórn Sjálfstæðisflokksins hefur verið unnið að landsáætlun um aðlögun vegna hlýnunar loftslags og súrnunar sjávar. Í þeirri vinnu er litið til loftslagsþols byggða, innviða, atvinnuvega og seiglu fólks og lífríkis. Á næsta ári mun Loftslagsatlas Veðurstofunnar birtast, sem sýnir breytingar á hita, úrkomu og sjávarflóðum—grunnur að mati á áhrifum loftslagsbreytinga við Ísland.

Sjálfstæðisflokkurinn vill stórauka græna orkuöflun og tryggja næga orku til heimila og fyrirtækja. Græn orka er hornsteinn efnahagslegs árangurs þjóðarinnar. Með frekari orkunýtingu tryggjum við orkuöryggi og áframhaldandi lífskjaravöxt. Flokkurinn vill tryggja raforkuöryggi heimila og minni fyrirtækja, stórauka orkuöflun, flýta uppbyggingu virkjanakosta, stórbæta flutningskerfi raforku, endurskoða rammaáætlun og einfalda leyfisveitingar.
