**Eldri borgarar:** Sjálfstæðisflokkurinn leggur áherslu á að mæta áskorunum vegna öldrunar þjóðarinnar með því að lengja starfsaldur, gera starfslok sveigjanlegri og hækka frítekjumark ellilífeyris almannatrygginga vegna atvinnutekna í 350 þúsund á mánuði. Forvarnir og heilsuefling verði efld í félags- og heilbrigðisþjónustu og skólum með lýðheilsuátaki í samstarfi við almenning og félagasamtök.

Flokkurinn vill bæta þjónustu við eldra fólk með samþættingu heimahjúkrunar og félagsþjónustu. Fjölga þarf þjónustuíbúðum og bjóða fjölbreytt búsetuform til að eldra fólk geti búið sem lengst heima. Tryggja á sjálfsákvörðunarrétt og fjárhagslegt sjálfstæði eldra fólks með endurskoðun á lífeyrissjóða- og almannatryggingakerfinu.

**Öryrkjar:** Sjálfstæðisflokkurinn vill afnema krónu-á-móti-krónu skerðingar, hækka viðmiðið til að tryggja lágmarkstekjur og auka hvata til atvinnuþátttöku í samræmi við starfsgetu. Endurskoða þarf starfsemi TR með ofangreint í huga og hægt sé að gera samninga við öryrkja sem gefi þeim hvata til vinnu sem tekur mið af starfsgetu hvers og eins. 

Endurskoða þarf frá grunni fjármögnun sveitarfélaga/þjónustusvæða á þjónustu við fatlað fólk með langvarandi stuðningsþarfir. Finna þarf leiðir til þess að sveitarfélög/þjónustusvæði geti sinnt þjónustu sinni eins og lög kveða á um. Mikilvægt er að endurskoða í því samhengi framlög til málaflokksins þar sem þau standa ekki undir þjónustuþörf.

Auka ber sjálfstæði fatlaðra einstaklinga og þeirra sem búa við mikla skerðingu þannig að þau hafi val um að stýra sinni þjónustu sjálf, m.a. með notendastýrðri persónulegri aðstoð (NPA). 
