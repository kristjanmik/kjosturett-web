Undir forystu Sjálfstæðisflokksins hefur tekist að ná stjórn á landamærunum. Umsóknum um alþjóðlega vernd hefur fækkað gríðarlega og brottvísunum fjölgað. Við munum tryggja áframhaldandi stjórn á landamærunum og auka öryggi fólks með öflugri löggæslu. Útlendingalöggjöfin á að taka mið af löggjöf nágrannalandanna og má ekki innihalda séríslenskar reglur. Löggjöf og reglur um útlendingamál eiga að vera skýrar, sanngjarnar og stuðla að skilvirku ferli við umsóknir og útgáfu dvalar- og atvinnuleyfa.  

Ísland á að taka þátt í móttöku umsækjenda um alþjóðlega vernd og veita þeim vernd sem á þurfa að halda í samræmi við alþjóðlegar skuldbindingar. Samhliða þarf að standa vörð um félagslega innviði.  
 
Sjálfstæðisflokkurinn vill koma upp öruggum búsetuúrræðum og setja upp greiningarmiðstöð á landamærunum. Þeim sem ekki fá alþjóðlega vernd skal gert að yfirgefa landið. Þeir sem ekki eiga í góðri samvinnu við yfirvöld skulu sæta vistun í búsetuúrræði með takmörkunum þar til brottvísun á sér stað. Þá vill Sjálfstæðisflokkurinn vísa þeim úr landi sem hlotið hafa alþjóðlega vernd og brjóta alvarlega af sér. Þeir hælisleitendur sem hingað koma sem þegar hafa hlotið vernd í öðru öruggu ríki skal snúið við innan sjö daga. 

Taka á á móti þeim sem vilja koma til landsins til að lifa og starfa. Fólki utan EES, sem hefur fengið starf hér á landi og er með hreint sakavottorð, verði leyft að koma hingað og starfa.  

Farsæl aðlögun innflytjenda að íslensku samfélagi felst í því að efla menntun, atvinnuþátttöku og samfélagslega þátttöku þeirra. Bæta þarf aðgengi að íslenskukennslu fyrir útlendinga til að auðvelda þeim að taka þátt í samfélaginu og á vinnumarkaði. 

Sjálfstæðisflokkurinn vill setja á fót móttökuskóla fyrir börn af erlendum uppruna þar sem áhersla er lögð á samræmda tungumálakennslu og hæfnimat. 
