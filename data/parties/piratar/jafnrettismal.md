Píratar ætla að:

- Gera Ísland að leiðandi ríki í réttindabaráttu hinsegin fólks á heimsvísu.
- Tryggja lagalegt jafnrétti hinsegin para á við gagnkynja pör.
- Uppfæra ákvæði í stjórnarskrá til að ná yfir kyntjáningu, kynvitund og kyneinkenni.
- Bæta þjónustu í tengslum við kynstaðfestandi ferli.
- Banna öll ónauðsynleg inngrip í líkama intersex barna. 
- Beita okkur fyrir sanngirni og skoða bótagreiðslur til þeirra sem hafa sætt óréttlátri meðferð vegna hinseginleika síns.
- Beita sér fyrir því að frjósemisfrelsi kvenna og kvára verði tryggt í stjórnarskrá.
- Leiðrétta kerfisbundið vanmat á kvennastörfum.
- Lögfesta rétt barna til leikskólavistar strax að loknu fæðingarorlofi.
- Afnema skerðingar á lægstu greiðslum í fæðingarorlofi og tryggja að fæðingarorlofsgreiðslur verði aldrei lægri en lágmarkslaun.
- Tryggja brotaþolum í kynferðisbrotamálum fullnægjandi þjónustu, s.s. túlkaþjónustu og aðgengi, í samskiptum við opinberar stofnanir.
- Láta brot á nálgunarbanni hafa afleiðingar, að bannið hafi áhrif og lögreglan fái rýmri heimildir til að beita nálgunarbanni.
- Endurskoða lög um nauðganir og önnur kynferðisbrot og annað kynbundið ofbeldi, til að fanga meðal annars betur brot í netheimum og á samskiptamiðlum.
- Færa kynjafræði, hinsegin fræði og menntun um birtingarmyndir kynbundins ofbeldis og samskiptafærni inn í námskrá grunn- og framhaldsskóla.
- Tryggja aðgengi ungs fólks að nafnlausri ráðgjöf og spjalli við ráðgjafa.
- Efla lög um bann við hatursorðræðu og  gera hana á grundvelli kynjamisréttis og kvenhaturs refsiverða.

Píratar leggja  höfuðáherslu á jafnrétti og virðingu fyrir fjölbreytileika í samfélaginu. Við viljum tryggja öllum jafnan rétt, óháð kyni, kynhneigð, uppruna eða fötlun. Með víðsýni og samstöðu stefnum við að réttlátara samfélagi þar sem hver einstaklingur fær að njóta sín til fulls.
Jafnrétti og mannréttindi eru hornsteinar lýðræðislegs samfélags. Píratar munu áfram berjast fyrir auknum réttindum hinsegin fólks, kvenna og jaðarsettra hópa. Með skýrum lögum og fræðslu er hægt að tryggja virðingu, öryggi og sanngirni fyrir alla, óháð bakgrunni eða aðstæðum.
