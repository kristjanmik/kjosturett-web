Píratar ætla að:

- Efla inngildingu fólks sem flyst til landsins.
- Tryggja vernd réttinda erlends launafólks.
- Efla baráttuna gegn mansali.
- Auka aðgengi fólks af erlendum uppruna að menntun.
- Efla menntakerfið til þess að hjálpa börnum með annað móðurmál en íslensku.
- Koma á skilvirkara móttökukerfi mannúðar-, atvinnu-, og dvalarleyfa.
- Auka stuðning við fólk á flótta.

Píratar vilja byggja upp fjölbreytt og farsælt fjölmenningarsamfélag með því að tryggja innflytjendum tækifæri til virkrar þátttöku og sporna gegn fordómum. Píratar leggja áherslu á að vernda réttindi erlends launafólks, berjast gegn mansali, tryggja aðgengi að menntun og einfalda móttökukerfi fyrir útlendinga. Píratar vilja mannúðlega meðferð fólks á flótta og að fólki sé leyft að vinna meðan umsókn er í ferli og að nauðsynleg þjónusta sé tryggð.
Píratar leggja mikla áherslu á að vinna að inngildingu fólks sem flyst til landsins, að því sé tryggð tækifæri til að taka virkan þátt í íslensku samfélagi. Þetta krefst aðlögunar á báða bóga. Píratar vilja ráðast í samfélagsátak til að sporna við fordómum, útlendingahatri og hatursorðræðu. Píratar ætla að efla menntakerfið til þess að hjálpa börnum með annað móðurmál en íslensku.
Píratar vilja einfalda umsóknarferli dvalar- og atvinnuleyfa sem er nú óþarflega flókið, óskilvirkt og kostnaðarsamt. Píratar vilja að öllum tegundum dvalarleyfa fylgi óbundið atvinnuleyfi. Píratar leggja til að færa verkefni Útlendingastofnunar til annarra viðeigandi stofnana og einfalda umsóknar- og skráningarkerfi til muna. Einnig skal unnið að því að draga úr lögfræðikostnaði bæði ríkis og umsækjenda með skýrara og einfaldara regluverki.
Píratar vilja auka mannúð og lækka kostnað við móttöku flóttafólks með því að leyfa því að vinna meðan umsókn þeirra er til meðferðar og með því að straumlínulaga umsóknarferlið til að auka skilvirkni. Umsóknir um alþjóðlega vernd skulu almennt teknar til efnismeðferðar, og umsækjendum skal veitt sérstakt atvinnuleyfi. 
