Píratar ætla að:

- Gera úrbætur á almannatryggingakerfinu.
- Gera lífeyrisþegum kleift að afla tekna án skerðingar.
- Ráðast í heildarendurskoðun á almannatryggingakerfinu.
- Endurskoða umsóknarferlið um örorku- og endurhæfingalífeyri.
- Lögfesta samning Sameinuðu þjóðanna um réttindi fatlaðs fólks.
- Fjölga NPA-samningum.
- Auka frelsi til búsetu.
- Bæta framboð á störfum eftir ólíkri getu fólks.
- Hafa ríkt samráð við fulltrúa öryrkja, eldra fólks  og fatlaðs fólks við allar ákvarðanir sem varða hag þeirra.
- Tryggja að ellilífeyrir fylgi launaþróun og tryggja valfrjálsa frestun töku hans.
- Sjá til þess að lífeyrissjóðsgreiðslur og atvinnutekjur skerði ekki lögbundinn ellilífeyri.
- Styðja við kynslóðablöndun.
- Efla heimahjúkrun og heimaþjónustu svo fólk geti búið heima sem lengst.
- Uppræta fátækt og tryggja lágmarksframfærslu.

Píratar trúa því að með þátttöku allra í samfélaginu bætum við og eflum samfélag okkar. Við viljum valdefla einstaklinga til að athafna sig á eigin forsendum. Lífsgæði alls fólks, hvort sem þau eru öldruð, glíma við fötlun eða annað, skulu vera eins góð og þau geta verið miðað við aðstæður hvers og eins. 
Píratar vilja róttæka endurskoðun almannatryggingakerfisins með það að markmiði að skapa gagnsætt, mannúðlegt og notendavænt kerfi sem tryggir öllum framfærslu. Við viljum útrýma fátækt með því að létta skattbyrði á tekjulægstu hópana og tryggja að lágmarkslaun séu ávallt yfir framfærslumörkum. Auk þess viljum við skoða skilyrðislausa grunnframfærslu sem framtíðarlausn. Fyrir eldra fólk leggjum við áherslu á fjölbreytt úrræði sem styðja við sjálfstæði og lífsgæði. Með aukinni endurhæfingu og húsnæðislausnum sem endurspegla þarfir fólks, viljum við stuðla að sjálfstæði og valdeflingu þeirra sem þurfa mest á þjónustu að halda. Með lífsgæðakjörnum og kynslóðablönduðum búsetuúrræðum getum við rutt brautina fyrir samfélag þar sem allir fá að lifa með reisn, óháð aldri, efnahag eða aðstæðum.
