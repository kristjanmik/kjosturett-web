Píratar ætla að:

- Tryggja næga uppbyggingu húsnæðis með því að skilyrða að lífeyrissjóðir fjármagni að jafnaði þriðjung af uppbyggingarþörf.
- Draga úr skammtímaleigu eins og Airbnb með því að skilyrða heimagistingu við íbúðir þar sem einstaklingar eru skráðir til heimilis og herða eftirlit.
- Innleiða lögheimilisskyldu, takmarka veðsetningarhlutfall aukaíbúða við 60% og bæta 0,7% aukafasteignargjöldum á aukaíbúðir.
- Setja kvaðir um að öll sveitarfélög bjóði upp á ákveðið lágmark af félagslegu húsnæði.
- Ráðast í sérstakt átak í byggingu íbúða fyrir fatlað fólk til að vinna á allt of löngum biðlistum eftir viðeigandi íbúðarhúsnæði. Vinna með rekstraraðilum að nauðsynlegri aðlögun atvinnuhúsnæðis svo þátttaka fatlaðs fólks á vinnumarkaði eða í samfélaginu í heild strandi ekki á aðgengi.
- Efla réttindi leigjenda, innleiða hvata til fjölgunar langtímaleigusamninga og verja leigjendur gegn hástökki í upphæðum leigusamninga.
- Tryggja að byggingarreglugerð skilyrði gæði eins og birtu, vistlegt umhverfi og nægan gróður við uppbyggingu.
- Endurvekja rannsóknir á myglu í Rannsóknarmiðstöð byggingariðnaðarins og standa með réttindum mygluveikra með skýrum ramma í kringum tryggingar vegna mygluskemmda.
- Auka gagnsæi og setja skorður á ófyrirsjáanleg lánakjör eins og breytilega vexti og verðtryggingu.

Húsnæðisstefna Pírata miðar að því að tryggja öllum öruggt og viðráðanlegt húsnæði. Með aukinni uppbyggingu, félagslegri blöndun og vernd réttinda leigjenda viljum við skapa stöðugan og sanngjarnan húsnæðismarkað. Píratar leggja áherslu á að húsnæði sé nýtt sem heimili, ekki fjárfesting, og að bæta gæði byggðar með vistvænum og aðgengilegum lausnum sem þjóna þörfum allra.
Markmið Pírata er réttlátt húsnæðiskerfi sem mætir þörfum fjölbreytts samfélags. Með aukinni félagslegri uppbyggingu, eflingu leigjendaverndar og skýrari reglum um lánakjör er hægt að tryggja öllum heimili við hæfi. Píratar vilja stuðla að sjálfbærni, félagslegu réttlæti og velferð í húsnæðismálum, þar sem öryggi og lífsgæði eru í forgrunni fyrir alla landsmenn.
