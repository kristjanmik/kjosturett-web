Sósíalistaflokkur Íslands er flokkur launafólks og allra þeirra sem búa við skort, ósýnileika og valdaleysi. Fólk skal njóta virðingar, mannsæmandi kjara, góðra vinnuaðstæðna og öryggis á vinnustað. Styrkur launafólks felst í einingu þess í gegnum öflug verkalýðs- og stéttarfélög.  Setja þarf fram framfærsluviðmið og tryggja að grunntaxti lágmarkslauna og skattleysismörk fari aldrei undir það viðmið. Sósíalistar leggja áherslu á að hið opinbera leiði með góðu fordæmi í kjaraviðræðum og komi í veg fyrir kennitöluflakk og launaþjófnað með öflugri lagasetningu og viðurlögum. Koma skal í veg fyrir að ríki og sveitarfélög útvisti störfum (t.d. þrifum og mötuneyti) sem keyrir niður kjör og réttindi starfsfólks. Sósíaistaflokkurinn leggur áherslu á að vinnustaðir og stjórnir fyrirtækja verði lýðræðisvæddir.  Þá þarf að endurskoða tryggingargjald sem leggst þyngra á smáfyrirtæki og meðalstór þar sem launakostnaður er almennt hlutfallslega stærri hluti útgjalda þeirra en hjá stórfyrirtækjum. Til að ýta undir sköpun starfa er skynsamlegt að lækka mjög tryggingargjald hjá fyrstu starfsmönnum hvers fyrirtækis. Slík ráðstöfun væri í reynd nýsköpunarframlag til smárra fyrirtækja og hvati til einstaklinga um að stofna sín eigin fyrirtæki. Eyða þarf samkeppnisforskoti stórfyrirtækja og vernda smærri fyrirtæki fyrir ásælni þeirra. Það er mikilvægt að atvinnulífið hafi seiglu og hana má byggja upp með styrkingu smárra fyrirtækja og fjölgun samvinnufyrirtækja. Sósíalistaflokkurinn er með ítarlega stefnu í vinnumarkaðsmálum og einnig er fjallað um þennan málaflokk í öðrum stefnum flokksins.