Sósíalistaflokkur Íslands vill vernda byggðina um landið og náttúruna. Takmarkanir skulu settar á eignarhald jarða  þannig að einstaklingar eða fyrirtæki geti ekki safnað upp jörðum. Þá skal fiskveiðikvóti endurheimtur og byggðum sem áður blómstruðu en hafa orðið fyrir tjóni vegna kvótaframsals braskara bætt það upp, sjá nánar m.a. í stefnu Sósíalistaflokksins í auðlindamálum. Sósíalistaflokkurinn leggur til að fiskveiðistefna verði mótuð til lengri tíma þar sem sjómenn, fiskverkafólk og almenningur mótar fiskveiðistefnuna. Þá þarf að leggja áherslu á mjög góðar samgöngur innan hvers sveitarfélags þannig að allir íbúar geti notið þjónustu innan þess án mikils kostnaðar og fyrirhafnar. Þá skal styrkja alla innviði svo hver landsfjórðungur verði sjálfbær og ekki þurfi að sækja mikilvæga þjónustu annað. Stefna Sósíalistaflokksins er að íbúar landsins búi við sem líkust skilyrði frá hinu opinbera og geti sótt sér þjónustu í heimabyggð. Þannig verði opinber þjónusta veitt af sveitarfélögum og staðbundnum stjórnvöldum og þjónustu sem ríkið veitir verði einnig dreift um landið. Tryggja skal öryggi íbúa landsbyggðarinnar með uppbyggingu þeirra innviða sem þarf svo sem með betri heilbrigðisþjónustu svo að hver fjórðungur sé til þess bær að sinna lækningum, endurhæfingu og almennri heilsu íbúanna með sjúkrahúsum og heilsugæslum og hjúkrunarrýmum íbúum að kostnaðarlausu eins og segir í stefnu Sósíalistaflokksins um heilbrigðismál. Tryggja þarf öryggismál á landsbyggðinni með nauðsynlegum orkuverum, fjarskiptabúnaði, snjóflóðavörnum og annarri nauðsynlegri þjónustu og að rafmagn og varaaflsstöðvar séu til staðar í öllum byggðum. Þá þurfa að liggja fyrir skýrar og þekktar viðbragðsáætlanir með rýmingaráætlunum þar sem hætta er á eldgosum eða öðrum náttúruhamförum. Gera þarf öllum byggðarlögum jafn hátt undir höfði með réttlátri valddreifingu. Þá er stefna Sósíalistaflokksins sú að vægi atkvæða til kosninga verði jafnt og óháð búsetu þegar kemur að kosningum til Alþingis. Sjá nánar í byggðastefnu og öðrum stefnum. 