Sósíalistaflokkur íslands telur að menntun barna og ungmenna skuli vera gjaldfrjáls sem og háskóla- og framhaldsnám á vegum hins opinbera. Að skólamáltíðir á grunn- og framhaldsskólastigi séu gjaldfrjálsar.

Að komið sé í veg fyrir stéttskiptingu milli skóla og innan þeirra með aðgerðum til jöfnuðar og stuðlað að vellíðan nemenda og starfsfólks,með því að draga úr samkeppni og tryggja smærri hópa í námi. Að lýðræðisvitund nemenda og starfsfólks á öllum skólastigum sé virkjuð. 

Að börnum og ungmennum séu tryggðar gjaldfrjálsar tómstundir og menningartengt nám og að þær séu færðar inní skólahúsnæðið eins og kostur er og metnar til náms,þá má einnig nýta skólabyggingar betur til að mynda með að innflytjendum á öllum aldri sé tryggt það val að fá íslenskukennslu  og innflytjendabörnum einnig móðurmálskennslu. Að börnum á flótta sé tryggð menntun til jafns við önnur börn og að allir skólar bjóði upp á þann stuðning sem nemendur þurfa á að halda óháð biðlistum og greiningum. Tryggja þarf að störf kennara séu metin að verðleikum og gerð eftirsóknarverð og að tengsl menntunar og vinnumarkaðar séu í samstarfi við verkalýðsfélög. Sósíalistar vilja tryggja virkt rannsókna-,  vísinda- og fræðaumhverfi á Íslandi.

Tekið verði upp styrkjakerfi fyrir stúdenta í stað námslaunakerfis og kerfið gert manneskjulegra þar sem allir hafi færi á að mennta sig hvort heldur er á iðn-, tækni-, háskóla- eða sérskólastigi. Endurskoða þarf gamla námslánakerfið með leiðréttingu í huga og gera fólki kleift að gera upp lánin sín með eðlilegri greiðslubyrði og fella þau niður þegar við á. Mikilvægt er að styðja í auknum mæli við rannsóknir og stofnun nýrra námsbrauta einkum í grunnnámi á háskólastigi til að búa okkur undir framtíðina. Þá verði boðið upp á fjölbreytt framhaldsnám á háskólastigi og tryggt að ný þekking berist til landsins. Tryggja þarf sjálfstæða rannsóknarsjóði og koma í veg fyrir að hægt sé að greiða arð úr þeim. Endurskoða skal ráðningarferli háskólakennara og tryggja nægilegt fjármagn fyrir lausráðið akademískt starfsfólk. Þá skal auka og efla styrki til rannsóknar- og doktorsverkefna.
