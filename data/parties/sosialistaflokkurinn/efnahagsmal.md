Sósíalistaflokkurinn leggur höfuðáherslu á að tekjuöflun ríkissjóðs verði gerð réttlátari. Það er forsenda þess að hægt sé að stöðva skuldasöfnun ríkisins sem dregur niður lífskjör almennings bæði til lengri og skemmri tíma. Undanfarna áratugi hefur stefna stjórnvalda í ríkisútgjöldum leitt til aukins kostnaðar almennings í þjónustu hvort heldur heilbrigðis-, mennta- eða annarri grunnþjónustu t.d. með allskyns greiðsluþátttökukerfum. Nýfrjálshyggjan og dekur hins opinbera við fjármagnseigendur og stórfyrirtæki hefur leitt af sér aukna misskiptingu í samfélaginu og er bilið á milli auðugra og þeirra sem búa við fátækt sístækkandi. Í kjölfar skattalækkana á hátekju- og stóreignafólk myndaðist gat í ríkissjóði sem leiddi til hallareksturs. Það er eitt af því sem ýtir undir verðbólgu. Til að ná niður verðbólgunni vilja Sósíalistar reka ríkissjóð í jafnvægi, það þarf að draga til baka umræddar skattalækkanir sem hafa átt sér stað frá árinu 1991, ekki bara vegna hallareksturs heldur til þess að lækka skatta á þorra almennings. Skortur á húsnæði hefur leitt til hækkunar húsnæðisverðs, sem keyrir áfram verðbólgu. Hið opinbera verður að koma að húsnæðisuppbyggingu til þess að lækka húsnæðisverð til lengri tíma. Sjá nánar inni á vefsíðu Sósialistaflokksins. 