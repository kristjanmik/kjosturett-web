Sósíalistaflokkur Íslands telur að félagsleg staða, kyn, uppruni, kynferði, kynverund, fátækt eða fötlun skuli ekki skerða réttindi fólks að nokkru leyti og að sá stuðningur félags- eða heilbrigðisþjónusta sem langveikir eða fatlað fólk þarf að nýta sér til að sitja við sama borð og aðrir séu mannréttindi sem beri að virða samanber samning Sameinuðu þjóðanna um réttindi fatlaðs fólks og um réttindi geðfatlaðra sem ríkisstjórn Íslands ber að samþykkja og staðfesta. Virða skal allar alþjóðlegar mannréttindastefnur sem Ísland er aðili að og samþykkja hina ýmsu viðauka sem gerir yfirvöld raunverulega ábyrg og skyldar þau til að bregðast við óréttlæti svo sem húsnæðisleysi eða órétti á vinnumarkaði.

Taka skal upp samvinnu við alla minnihluta- og eða notendahópa og miða alla áætlanagerð ríkis og sveitarfélaga út frá stéttavinkli og fjölbreytileika en ekki einungis út frá kynjum. Þar er mikilvægt að skoða hvernig þættir eins og efnahagsleg staða , uppruni, hinseginleiki eða fötlun móta veruleika fólks. Að öll lögbundin þjónusta við börn sé með öllu gjaldfrjáls og sérstaklega sé hugað að þörfum, réttindum og vernd barna.Börn eiga að njóta sérstakrar verndar þegar kemur að kynrænu sjálfræði, aðgerðir séu ekki gerðar á börnum undir lögaldri.

Huga þarf að og laga regluverk er varðar kynbundið ofbeldi innan lands og utan og að  unnið sé gegn hvers kyns ofsóknum, hatursorðræðu og heimilisofbeldi, ofbeldi gegn fólki af ákveðnu kyni, uppruna, fötluðu fólki og hinsegin fólki. Að sjálfsákvörðunarréttur fólks sé fyllilega virtur þegar kemur að þungunarrofi, ófrjósemisaðgerðum eða öðrum inngripum sem tengjast líkama þess og eða kyni.

Að slagorðið „Ekkert um okkur án okkar“ sé ávalt haft í heiðri í öllum stjórnvaldsákvörðunum og alltaf leitað samvinnu við þá sem málin varða. Ítarlega stefnu í jafnréttismálum má finna  inni á vef flokksins.  [Sjá nánar](https://sosialistaflokkurinn.is/malefnaflokkar/jafnrettismal/)

ATH stefnuyfirlýsingu Sósíalískra femínista sem nálgast má hér: [https://sosialistaflokkurinn.is/2021/03/08/sosialiskir-feministar-stefnuyfirlysing/](https://sosialistaflokkurinn.is/2021/03/08/sosialiskir-feministar-stefnuyfirlysing/)
