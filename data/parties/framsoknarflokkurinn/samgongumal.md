Framsókn vill sjá áframhaldandi uppbyggingu samkvæmt Samgönguáætlun, halda þarf áfram með samvinnuverkefni í vegaframkvæmdum og samstarfi á milli hins opinbera og atvinnulífs. Framsókn vill halda áfram að bæta umferðaröryggi m.a. með því að fækka einbreiðum brúm á hringveginum og halda áfram að skilja að akstursstefnur á umferðarþyngstu vegköflum landsins.

Framsókn leggur áherslu á að stytta ferðatíma milli byggða, efla atvinnusvæði á landinu öllu og draga markvisst úr losun gróðurhúsalofttegunda.

Framsókn vill tryggja framgang Samgöngusáttmála höfuðborgarsvæðisins til að liðka fyrir umferð og vinna að kolefnishlutlausu Íslandi. Sundabraut hefur verið á dagskrá allt kjörtímabilið og verður stórkostleg samgöngubót sem losar um umferðarhnúta. Á kjörtímabilinu hefur verið unnið að undirbúningi svo framkvæmdir geti byrjað eins og áætlanir gera ráð fyrir árið 2026.

Framsókn vill að í uppbyggingu innviða á hálendinu verði hugað að því til framtíðar að rafmagnsbílar komist um. Þá verði sérstök áhersla lögð á vegina um Kjöl og að Fjallabaki, ekki síst vegna mögulegs öryggishlutverks þeirra ef náttúruvá ber að dyrum.

Framsókn vill halda áfram að styrkja og efla innanlandsflugvelli og hafnir í þeim tilgangi að fjölga tækifærum í ferðaþjónustu og skapa atvinnu heima fyrir.

Framsókn leggur áherslu á mikilvægi Reykjavíkurflugvallar sem miðstöð innanlands- og sjúkraflugs. Flokkurinn telur að flugstöðina þurfi að endurnýja til að bæta þjónustu við flugfarþega. Framsókn vill tryggja að Reykjavíkurflugvöllur haldi áfram að þjóna mikilvægu hlutverki sínu þar til raunhæfur og jafn hentugur kostur kemur fram.

Framsókn vill að á hverjum tíma sé unnið að gerð að minnsta kosti einna jarðganga á landinu.