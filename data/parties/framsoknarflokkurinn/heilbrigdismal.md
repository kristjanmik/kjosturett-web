Framsókn leggur mikla áherslu á að heilbrigðisþjónusta á Íslandi sé í fremstu röð og aðgengi að henni sé tryggt óháð búsetu eða efnahag. Til þess þurfum við að auka þjónustu í dreifbýli og tryggja aðgengi að sérfræðingum.

Framsókn vill tryggja að allir geti fengið geðheilbrigðisþjónustu innan eðlilegs tímaramma. Einnig er lögð áhersla á aukna fjárfestingu í geðheilbrigðisþjónustu og eftirfylgni með fyrirliggjandi uppbyggingaráformum um nýtt húsnæði geðdeildar Landspítala.

Lýðheilsa og forvarnarstarf eru mikilvægir liðir í heilbrigðismálum þjóðarinnar. Flokkurinn vill gera samfélagssáttmála um lýðheilsu með aðkomu allra hagaðila, auka skimun og stuðla að bættu heilsulæsi. Framsókn vill innleiða skaðaminnkandi nálgun í auknum mæli í áfengis- og vímuefnamálum. Einnig vill Framsókn nýta krafta heilbrigðisfyrirtækja og félagasamtaka til að efla forvarnir í samfélaginu.

Mikilvægt er að fjárfesta í aðstöðu, tækjabúnaði, þjónustu og mannauði, svo hægt sé að tryggja að heilbrigðiskerfið sé vel í stakk búið til að mæta þörfum hvers og eins. Flokkurinn vill auka fjarheilbrigðisþjónustu til að tryggja aðgengi að sérfræðiþjónustu óháð búsetu.

Framsókn vill bæta lífsgæði eldri borgara og tryggja þeim nauðsynlega þjónustu á þeirra forsendum, sem felur í sér að fjölga fjölbreyttum úrræðum, s.s. á sviði endurhæfingar. Tryggja þarf tímanlegt aðgengi að samþættri þjónustu og félagslegum úrræðum.

Flokkurinn vill stuðla að rannsóknum og nýsköpun í heilbrigðismálum, til að bæta þjónustu og þróa nýjar aðferðir í meðferð og forvörnum. Framsókn leggur áherslur á að fjármagna nýjan Heilbrigðisvísindasjóð með myndarlegum hætti.

Mikilvægt er að stuðla að áframhaldandi umbótum í starfsumhverfi heilbrigðisstarfsfólks og tryggja mönnun í takt við þörf og út frá þeim viðmiðum sem við setjum okkur í samvinnu með fagfélögum og stofnunum. Framsókn leggur áherslu á áframhaldandi eflingu sérnámslækna og fjölbreyttra greina á heilbrigðisvísindasviði.