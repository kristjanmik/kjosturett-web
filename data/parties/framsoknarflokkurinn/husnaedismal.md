Meginmarkmiðið er langtímajafnvægi á húsnæðismarkaði. Framsókn leggur áherslu á að allir hafi aðgang að öruggu og hagkvæmu húsnæði með viðráðanlegum kostnaði, með markvissum stuðningi.

Framsókn setti fram á Alþingi fyrstu heildstæðu stefnu í húsnæðismálum á Íslandi. Áhersla er lögð á að jafnvægi náist á húsnæðismarkaði þar sem fjölbreytt framboð íbúða mæti eftirspurn. Húsnæðisstefnan hefur því ekki einungis áhrif á lífsgæði fólks, ráðstöfunartekjur og húsnæðisöryggi, hún hefur áhrif á efnahagsmál þjóðarinnar.

Framsókn leggur áherslu á að skoða allar leiðir til að auka framboð lóða, t.d. með endurskoðuðu svæðisskipulagi, hvötum sem ýta undir framboð byggingarhæfra lóða. Land í eigu ríkisins verði nýtt til að hraða uppbyggingu íbúða með reglubundunum útboðum til að tryggja sem breiðasta þátttöku verktaka og stuðla að minni sveiflum. Framsókn leggur áherslu á skilvirka stjórnsýslu, bætt regluverk, aukinn rekjanleika og bætta neytendavernd.

Framsókn vill áfram styrkja almenna íbúðakerfið og auka framboð af óhagnaðardrifnu og öruggu leiguhúsnæði. Framsókn hefur einnig sett af stað aðgerðir til að auka hlutfall óhagnaðardrifins leiguhúsnæðis, sem nú er aðeins 2-3% af markaðnum í um 6%. Ásamt þessu hvetur Framsókn lífeyrissjóði til að nýta sér rýmkun á fjárfestingarheimildum þeirra til kaupa í leigufélögum, og taka þannig þátt í uppbyggingu leiguhúsnæðis

Tryggja þarf fjölbreytt búsetuúrræði fyrir eldra fólk með ódýru fjármagni og lóðum fyrir óhagnaðardrifin byggingafélög.

Framsókn leggur áherslu á að hærri fasteignagjöld verði sett á íbúðir sem ekki eru nýttar til búsetu og stuðlað verði að því að íbúðir í þéttbýli sem ekki eru nýttar til búsetu verði nýttar sem slíkar.