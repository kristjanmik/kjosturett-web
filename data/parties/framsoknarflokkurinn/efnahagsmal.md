Staða hagkerfisins er sterk og við sjáum verðbólguna fara lækkandi, en Framsókn leggur áherslu á áframhaldandi vinnu við lækkun hennar með skynsömum hætti. Það er okkar mikilvægasta viðfangsefni um þessar mundir, ásamt lækkun vaxtastigs.

Framsókn leggur áherslu á að fjármunum verði forgangsraðað í þágu velferðarkerfisins, brýnna samfélagslegra verkefna og að verja barnafjölskyldur og viðkvæma hópa.

Húsnæðismál beintengjast efnahagsmálum, en mikilvægt er að tryggja nægt framboð á íbúðarhúsnæði. Þörf er á frekari uppbyggingu og sveitarfélög verða að tryggja nægt framboð lóða. Tryggja þarf hagkvæma fjármögnun á uppbyggingu séreigna- og leiguhúsnæðis.

Framsókn vill fjölga stoðum hagkerfisins, en með fleiri stoðum næst betra jafnvægi í efnahagsmálum. Á undanförnum áratugum hefur stoðum hagkerfisins fjölgað úr einni í fjórar með eflingu hugvits, nýsköpunar og skapandi greina.

Framsókn leggur áherslu á að blandað markaðshagkerfi sé skynsamlegasta og farsælasta leiðin til að tryggja hagsæld fyrir fólkið í landinu. Íslenska hagkerfið þarf að vera stöðugt, gagnsætt og öruggt. Fyrirtækjum og einstaklingum þarf að vera búið starfsumhverfi þar sem samvinna, frumkvæði, dugnaður og samfélagslegt réttlæti er í öndvegi. Í því sambandi þarf að tryggja að regluverk sé gagnsætt, einfalt og skilvirkt og hvetji fólk og fyrirtæki áfram í störfum sínum. Stöðugt efnahagsumhverfi og fyrirsjáanleiki eru forsenda þess að einstaklingar og fyrirtæki geti gert áætlanir til lengri tíma.

Framsókn leggur áherslu á sjálfstæða peningastefnu með íslenska krónu. Flokkurinn telur mikilvægt að viðhalda sjálfstæði í peningamálum til að tryggja efnahagslegan stöðugleika.