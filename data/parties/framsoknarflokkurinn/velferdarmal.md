Framsókn hefur ávallt staðið fyrir því að fjárfesta í fólki. Það er besta fjárfesting samfélagsins til framtíðar. Flokkurinn vinnur að því að efla velferðarkerfið með áherslu á jafnt aðgengi.

Framsókn leggur áherslu á að þær aðgerðir sem fram koma í aðgerðaráætlun í geðheilbrigðismálum verði fjármagnaðar og komið til framkvæmda. Í takt við stefnu Framsóknar þá er lagt til í áætluninni að geðrækt, forvarnir og snemmtæk úrræði verði grundvöllur geðheilbrigðis einstaklinga. Þá er einnig lögð áhersla á notendamiðaða þjónustu á öllum stigum geðheilbrigðisþjónustunnar.

Framsókn leggur áherslu á að bæta lífsgæði og aðstæður öryrkja með því að tryggja þeim jafnan rétt og tækifæri til þátttöku í samfélaginu. Tryggja þarf að öryrkjar hafi aðgang að nauðsynlegri heilbrigðis- og félagsþjónustu, óháð búsetu. Flokkurinn leggur áherslu á að þjónustan sé einstaklingsmiðuð og aðgengileg.

Flokkurinn vill stuðla að aukinni atvinnuþátttöku öryrkja með því að skapa fjölbreytt atvinnutækifæri og veita stuðning við atvinnuleit og starfsendurhæfingu. Styrkja þarf aðgengi öryrkja að menntun og þjálfun, með áherslu á sí- og endurmenntun.

Flokkurinn vill tryggja að fjárhagslegur stuðningur við öryrkja sé sanngjarn og nægjanlegur til að mæta grunnþörfum þeirra.

„Gott að eldast“ er verkefni sem Framsókn hefur lagt áherslu á til að bæta þjónustu við eldra fólk. Því er ekki lokið og flokkurinn vill halda áfram vinnunni.

Framsókn vill frekari uppbyggingu heimahjúkrunar og dagþjálfunarrýma, bæta og fjölga endurhæfingarúrræðum og skapa fjölbreyttari þjónustu sem styður eldra fólk til að búa sem lengst heima hjá sér, eftir því sem það vill og heilsa leyfir.

Framsókn leggur áherslu á aukna og samhæfða heimaþjónustu, sveigjanleg dagþjálfunarúrræði, aukna tæknivæðingu og markvissan stuðning við aðstandendur eldra fólks.

Framsókn vill skoða möguleika á hlutdeildarlánum fyrir eldra fólk. Hlutdeildarlán fyrir fyrstu kaupendur og þá sem hafa verið eignarlausir lengi hafa nýst umfram væntingar og við viljum leita leiða til að nýta þau fyrir eldra fólk.