Menntun er undirstaða jafnréttis, tækifæra og velferðar í samfélagi okkar og er um leið forsenda framþróunar. Eitt aðal verkefni stjórnvalda hvers tíma er að tryggja að hér sé öflugt menntakerfi sem undirbýr fólk fyrir verkefni framtíðarinnar.

Til þess að hér þrífist öflugt menntakerfi þá þurfa skólar og kennarar að hafa burði til þess að sinna mismunandi þörfum nemenda. Borið hefur á því á undanförnum árum að skólar hafa ekki verið studdir nægjanlega til að sinna hlutverki sínu. Sem dæmi þurfa kennarar í auknum mæli að sinna námsgagnagerð fremur en að fá að nýta tíma sinn í kennslu og undirbúning og úrvinnslu hennar. Við þessu þarf að bregðast. Það þarf að veita kennurum og öðru starfsfólki gott starfsumhverfi, með áherslu á starfsþróun og tæknivætt starfsumhverfi. Það þarf einnig að efla stuðning við nemendur og kennara innan skóla til að mæta þörfum nemenda með öflugu teymissamstarfi fagfólks á sviðum velferðar, heilbrigðis og menntastofnanna, líkt og þroskaþjálfa, stuðningsfulltrúa og talmeinafræðinga. Stoðþjónusta innan menntakerfis er nauðsynleg nemendum og því vill Viðreisn tryggja gott aðgengi að sálfræðiþjónustu og náms- og starfsráðgjöf á öllum skólastigum. Sérstaklega þarf að huga að því að auka stuðning við kennara vegna nemenda með litla færni í íslensku og útbúa handa þeim námsgögn.

Viðreisn vill gera það eftirsóknarvert að sinna kennslu á öllum skólastigum og við vitum að til þess þarf að skapa gott starfsumhverfi og góð starfskjör en líka að það sé hvati að fara í kennaranám.

Nám fer fram alla ævi og því er mikilvægt að byggja brýr milli allra skólastiga og tryggja frelsi einstaklinga til að stunda nám sem hentar hverjum og einum.

Námslán og skólagjöld taki mið af því að öll hafi jöfn tækifæri til framhalds- og háskólanáms, óháð efnahag og búsetu. Viðreisn vill efla enn frekar styrkja- og lágvaxtalánakerfi námslána.