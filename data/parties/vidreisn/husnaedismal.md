Ein mikilvægasta efnahagsaðgerðin felst í að koma á jafnvægi á húsnæðismarkaði.

Á framboðshlið hafa verktakar ekki byggt nóg. Verð fasteigna hefur rokið upp. Erfiðara er nú að komast inn á markaðinn en oftast áður, sérstaklega fyrir ungt fólk. Til að vinna gegn þessu þarf að tryggja að byggingarmagn anni eftirspurn og jafnvægi sé á markaðnum. Verðbólgu verður að hemja og koma á stöðugleika, sem eykur fyrirsjáanleika. Við eigum að hafa vissu um hverjar afborganir verða næstu árin. 

Viðreisn styður að fólki verði áfram gert kleift að ráðstafa séreignarsparnaði inn á íbúðalán og fyrstu kaupendur geti ráðstafað séreignarsparnaði við útborgun á fyrstu eign. 

Í ríkisstjórn mun Viðreisn hafa forgöngu um eftirfarandi aðgerðir til að ná jafnvægi á húsnæðismarkaði:
- **Fjölga lóðum á eftirsóknarverðum stöðum**
Ríkið á fjölda lóða sem Viðreisn vill selja til framkvæmdaaðila. Þar má byggja 2.000 – 2.500 íbúðir. Við gerðum þetta síðast þegrar við vorum í ríkisstjórn og munum gera það aftur.
- **Lækka vexti**
Viðreisn leggur höfuðáherslu á jafnvægi í ríkisfjármálum.   Til að Seðlabankinn geti lækkað vexti verður að reka ríkissjóð með afgangi. Lægri vextir lækkar kostnað framkvæmdaaðila og eykur framboð á húsnæðismarkaði. Samhliða því minnkar greiðslubyrði heimila með húsnæðislán og fjölgar þeim sem fá greiðslumat.
- **Einfalda byggingareglugerð**
Kröfur til húsnæðis eru orðnar of strangar og ítarlegar. Byggingareglugerðir verða í samstarfi við fagfólk endurskoðaðar með það fyrir augum að lækka byggingarkostnað, án þess það komi niður á gæðum húsnæðis. Þetta gerir fleirum kleift að komast í eigið húsnæði.
- **Séreignarsparnaður**
Viðreisn styður að fólki verði áfram gert kleift að ráðstafa séreignarsparnaði inn á íbúðalán og fyrstu kaupendur geti ráðstafað séreignarsparnaði við útborgun á fyrstu eign.