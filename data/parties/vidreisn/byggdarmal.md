Fólk þarf að hafa valkosti um hvar það býr sér heimili. Með því að jafna tækifæri allra landsmanna til atvinnu og þjónustu er stuðlað að sjálfbærri þróun byggðarlaga um land allt. Efling allra landsbyggðarkjarna með öflugum innviðum gerir sveitarfélögum kleift að laða til sín íbúa og atvinnuskapandi fyrirtæki.

Viðreisn vill gera starfsfólki í stjórnsýslu og hjá stofnunum ríkisins mögulegt að vinna í sinni heimabyggð. Á stærri þéttbýlisstöðum ýmist eru eða er auðvelt að setja upp vinnurými fyrir starfsfólk ríkisins þaðan sem það getur unnið sín daglegu störf í fjarvinnu. Þannig styrkist landsbyggðin.

Viðreisn styður sameiningu og stækkun sveitarfélaga með það fyrir augum að draga úr yfirbyggingu og efla nærþjónustu á hagkvæman hátt. Það er forsenda þess að unnt sé að fela þeim fleiri verkefni sem nú er sinnt af ríkisvaldinu, enda séu það hagsmunir íbúa.  
