Ein megintillagan í útspili Samfylkingarinnar [Krafa um árangur](https://xs.is/krafa-um-arangur) er krafan um skynsemi í auðlindastefnu. Þar er fjallað um skynsamlega og réttláta auðlindastefnu sem skapar sterkan ramma fyrir vöxt og verðmætasköpun um land allt. Sjávarútvegurinn hefur lengi verið okkar meginatvinnugrein og sjávarútvegurinn er forsenda byggðar í fjölmörgum byggðalögum. Fiskistofnar á Íslandsmiðum eru sameign íslensku þjóðarinnar. Aðgangsstýring kvótakerfisins í sjávarútvegi er nauðsynleg til að hámarka virði fiskistofnanna en takmarkanir á veiðum mynda um leið auðlindarentu sem rennur nú nær óskipt til þeirra sem fara með nýtingarleyfi. Samfylkingin einsetur sér að tryggja að hagsmunir þjóðarinnar og almennings verði í forgrunni og að fullt og sanngjarnt gjald verði innheimt fyrir fiskveiðiauðlindina. Samfylkingin leggur til hækkun veiðigjalds í sjávarútvegi með þrepaskiptingu til að sporna við enn frekari samþjöppun á eignarhalds í greininn. Þannig má hlífa smærri útgerðum en ná strax stærri hluta af auðlindarentu til þjóðarinnar án þess að ráðast í meiri háttar kerfisbreytingar. 

Fiskeldi í sjó verður að standast kröfur um umhverfisvernd til að eiga framtíð á Íslandi. Erfðablöndun á villtum laxi er mikið áhyggjuefni, slysasleppingum þurfa aðfylgja þung viðurlög fyrir fiskeldisfyrirtæki. Byggja þarf framtíðarþróun og verðmætasköpun í greininni á sjálfbærri nýtingu með áherslu á traust eftirlit, vöktun og rannsóknir. 