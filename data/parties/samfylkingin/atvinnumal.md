Í útspili Samfylkingarinnar [Krafa um árangur](https://xs.is/krafa-um-arangur) setti flokkurinn fram kröfu um íslensk kjör og atvinnustefnu fyrir Ísland. Samfylkingin boðar framsækna atvinnustefnu um allt land með áherslu á sjálfbæran vöxt atvinnugreina, háa framleiðni, vel launuð störf og sterkt velferðarkerfi. Atvinnustefnu sem stendur undir íslenskum kjörum. Mikilvægt er að tryggja fyrirtækjum á Íslandi aukinn fyrirsjáanleika og auka á samfellu milli hinna ýmsu ríkisstofnana.

Á Íslandi hefur hagvöxtur á mann verið minni en gengur og gerist á Norðurlöndunum og Evrópu frá árinu 2017, þrátt fyrir vöxt hagkerfisins í heild. Þunginn í hagvextinum hefur orsakast af hröðum vexti vinnuaflsfrekra greina og mikilli fólksfjölgun án þess að nauðsynlegir innviðir hafi haldið í við þá þróun – slíkur vöxtur er ekki sjálfbær. Þessi mikli munur milli vaxtar hagkerfisins og hagvaxtar á mann hefur leitt af sér gríðarlegt álag á innviði og er ein helsta ástæða þess að fólk hér á landi upplifir ekki endilega aukin lífsgæði vegna hagvaxtar heldur þenslu, sem birtist í hárri verðbólgu, vöxtum, hækkandi húsnæðisverði og álagi á aðra innviði. Þessu vill Samfylkingin breyta og byggja hagvöxt fyrst og fremst á aukinni framleiðni. 

Þá verður það forgangsmál hjá Samfylkingunni að taka fast á félagslegum undirboðum. Samfylkingin styður eindregið nýsköpun á öllum sviðum atvinnulífsins og vill ýta undir vöxt atvinnugreina sem byggja á hugviti og sköpunargáfu, tækni og verkkunnáttu enda er nýsköpunar- og frumkvöðlastarf lykill að samkeppnishæfni fyrirtækja og þjóða. 
