Kosningaáherslur Samfylkingarinnar í heilbrigðismálum byggja á Öruggum skrefum - útspili flokksins um heilbrigðismál sem hægt er að lesa hér: [https://xs.is/orugg-skref](https://xs.is/orugg-skref) Þar er að finna fimm þjóðarmarkmið í heilbrigðismálum sem Samfylkingin mun setja í forgang. Samfylkingin telur að þegar umræddum markmiðum verði náð muni það hafa víðtæk jákvæð áhrif á heilbrigðiskerfið í heild sinni. Markmiðin eru eftirfarandi: Að fólk fái fastan heimilislækni, þjóðarátak verði gert í umönnun eldra fólks, fólki verði tryggt öruggt aðgengi að heilbrigðisþjónustu um allt land, heilbrigðisstarfsfólki verði gert mögulegt að verja stærri hluta vinnudagsins í umönnun sjúklinga og síðast en ekki síst þá þarf að taka ábyrgð á rekstri heilbrigðiskerfisins í heild. 

Það er sérstaklega aðkallandi að tryggja eldra fólki og fólki sem glímir við langvinn veikindi heimilislækni. Skortur á heimilislæknum eykur álag á sjúkrastofnanir en innlagnir á sjúkrahús eru um 30% algengari hjá þeim sem ekki hafa fastan heimilislækni. Samfylkingin telur að með innleiðingu svokallaðra heimilisteyma heilbrigðisstarfsfólks á heilsugæslum megi tryggja fleirum fastan heimilislækni, auka samvinnu milli heilsugæslustöðva og tryggja þar með aukna sérfræðiþekkingu, líka í fámennum byggðalögum. Markmiðinu um að allir íbúar landsins fái fastan heimilislækni má ná á tveimur kjörtímabilum en í fyrstu viljum við setja viðkvæmustu hópana í forgang.

Tryggja þarf eldra fólki örugga þjónustu sem virkar. Einn liður í því er að stórauka fjármagn til heimahjúkrunar, þannig að fólk geti búið lengur við öryggi heima hjá sér. Með þessu verður líka mögulegt að draga úr innlögnum á sjúkrahús, flýta útskriftum og stuðla þannig að hagkvæmari meðferð fjármuna og betri líðan. Eldra fólk og aðstandendur þurfa að upplifa öryggi þegar kemur að þjónustu við eldra fólk. Setja þarf aukinn kraft í styrkingu sjúkraflutninga og niðurgreiðslu ferðakostnaðar til að taka á áhrifum samþjöppunar í heilbrigðiskerfinu undanfarin áratug.

Mikilvægt er að stytta viðbragðstíma og bæta öryggi fólks um land allt. Efling samganga er einnig órjúfanlegur þáttur í því að bæta aðgengi að heilbrigðisþjónustu. Að tryggja mönnun heilbrigðiskerfisins er mikilvægasta verkefnið til framtíðar. Óviðunandi mönnun leiðir af sér vítahring versnandi starfsaðstæðna og þjónustu, sem síðan stuðlar að enn verri mönnun. Skapa þarf aðstæður þar sem tryggt er að heilbrigðisstarfsfólk geti varið auknum tíma í umönnun sjúklinga og minni tíma í skriffinnsku.

Samfylkingin mun taka ábyrgð á heilbrigðiskerfinu í heild, bæði einkarekstur og opinberan rekstur. Rammi um sérfræðiþjónustu utan sjúkrahúsa þarf að grundvallast á kröfunni um jafnt aðgengi – enda er þjónustan greitt með skattfé. Ákvarðanir um útvistun til einkarekstrar mega ekki leiða til veikingar á getu sjúkrahúsanna til að veita bráðaþjónustu og aðra flókna þjónustu. Endurskoða þarf greiðsluþátttöku einstaklinga í kerfinu, með það að markmiði að lækka kostnað fólks. Veita þarf sjúkrahúsum aukið svigrúm til að ákveða hvernig þau vinna með einkarekstri með það að markmiði að auka gæði, stytta biðlista og jafna aðgengi. 
