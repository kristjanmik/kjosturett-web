Miðflokkurinn berst gegn óhóflegri og ósanngjarnri skattheimtu og telur að í skattkerfinu séu alvarlegar brotalamir sem verði að ráðast gegn.

Miðflokkurinn leggur áherslu á að lækka þurfi skatta en skatthlutfall á Íslandi er með því hæsta sem þekkist á meðal OECD-ríkja þegar tekið hefur verið tillit til þess hvernig lífeyriskerfi þjóðanna eru byggð upp. Því er nauðsynlegt að endurskoða skattkerfið með það fyrir augum að einfalda það og ná fram heilbrigðara jafnvægi hvað útgjöld heimila, ríkis og sveitarfélaga varðar. Sérstök áhersla er lögð á að lækka jaðarskatta, sem eru vinnuletjandi og ósanngjarnir séu þeir háir. Miðflokkurinn leggur áherslu á að lækka tryggingagjald og þá sérstaklega fyrir tíu fyrstu starfsmenn. Með því er komið til móts við minni og fámennari fyrirtæki sem eru að fóta sig á markaði.

Miðflokkurinn vill lækka erfðafjárskatt, verði hann ekki afnuminn með öllu. Skatturinn er ósanngjörn tvísköttun. Álagningu fasteignaskatta þarf að endurskoða. Núverandi fyrirkomulag er tilviljunarkennt og mætir ekki sjónarmiðum um að horft sé til þess að verið sé að greiða raunverð fyrir þjónustu. Miðflokkurinn leggur áherslu á aðhald í fjármálum ríkisins, forgangsröðun opinberra fjármuna og að fjármunir hins opinbera séu sem best nýttir. Þannig megi koma í veg fyrir að þyngri byrðar séu lagðar á íbúa landsins.
